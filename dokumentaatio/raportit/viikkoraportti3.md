# Viikkoraportti 3 (21.9.2019)

Kolmannen viikon aikana olen koodannut ohjelman rungon ja perustoiminnot valmiiksi, mukaan lukien myös lähtödatan (eli yhteensopivuusmatriisin ja ehdokaslistojen) ja tulosten tulostuksen näytölle. Olen myös koodannut ensimmäiset algoritmit, eli Galen-Shapleyn algoritmin kaksi versiota, joista ensimmäisessä hahmot toimivat "kosivana" osapuolena ja toisessa pelaajat. Algoritmin ja uusien tulostustoimintojen toiminta on myös testattu manuaalisesti, ja niiden toimintaa testaavien testien kirjoittaminen on aloitettu. Lisätyt luokat ja metodit on dokumentoitu JavaDoc-muodossa ja projektin toteutusdokumentin kirjoittaminen on aloitettu, ja sen ensimmäinen versio valmistuu viikonlopun aikana.

Viikon aikana olen tutustunut Galen-Shapleyn algoritmin toimintaan ja hahmottanut sen riittävän hyvin, että sain sen muokattua toimimaan myös tilanteissa, joissa hahmoja ja pelaajia on eri määrä (lisäämällä yhteensopivuusmatriisiin tyhjiä hahmoja joiden yhteensopivuus kaikille pelaajille on minimiyhteensopivuus niin, että hahmojen ja pelaajien määrä on näennäisesti sama) ja kaikki hahmot eivät ole potentiaalisia pareja kaikille pelaajille (jos yhteensopivuus on alle määritetyn vähimmäisyhteensopivuuden).

Koska perehtyminen unkarilaisen algoritmin ja muiden osoitusongelman (_assignment problem_) ratkaisujen toteutuksiin on edelleen kesken, en ole vielä pystynyt arvioimaan, kuinka moni näistä algoritmeista on mahdollista toteuttaa tämän kurssin aikataulun ja oman osaamisen puitteissa; tähän tulen todennäköisesti kysymään neuvoa ensi viikon algoritmityöpajassa, nyt kun työkalun perusrunko ja yksinkertaisin algoritmi on kirjoitettu ja seuraava vaihe on monimutkaisempien algoritmien toteutus.

Seuraavaksi aion perehtyä syvemmin osoitusongelman ratkaisualgoritmien toimintaan ja alkaa hahmotella niiden mahdollisia toteutuksia, ja kirjoittaa sen verran ohjelman tähän asti valmistuneiden osien toimintaa testaavia testejä, että testikattavuus eri toimintojen osalta on riittävä. Aion myös dokumentoida ohjelman luokkarakenteen ja toiminnallisuuden projektin toteutusdokumenttiin ja aloittaa käyttöohjeen luonnostelun.

3. viikon aikana työhön käytetty aika: 17 h
