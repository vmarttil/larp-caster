# Toteutusdokumentti: LARPCaster-työkalu
Tämä dokumentti esittelee LARPCaster-työkalun teknistä toteutusta, rakennetta ja toimintaa ja pyrkii avaamaan syitä erilaisten suunnittelu ja toteutusratkaisujen taustalla.

## Ohjelman yleisrakenne
LarpCaster-työkalu jakautuu perusrakenteeltaan kolmeen erillisinä paketteina toteutettuun osaan: ohjelman käynnistämisestä, tekstimuotoisesta käyttöliittymästä, tietojen syöttämisestä ja tulostamisesta huolehtivasta ui-paketista, ohjelman tietorakenteet ja toimintalogiikan sisältävästä domain-paketista ja varsinaiset laskenta-algoritmit sisältävästä algorithms-paketista. 

![LARPCaster-työkalun looginen rakenne](https://github.com/vmarttil/larp-caster/blob/master/dokumentaatio/kuvat/LARPCaster_sovelluslogiikka_2.png)

Näistä ensimmäinen sisältää sovelluksen käynnistävän Main-luokan lisäksi luokan TextUI, joka toteuttaa käyttöliittymän yhteensopivuustietojen lataamiseen ja tarkasteluun, hahmojakoalgoritmien käyttämien parametrien ja reunaehtojen määrittelyyn ja algoritmien ajamiseen sekä tulosten tarkasteluun. Yhteensopivuustietojen tuonti työkaluun on toistaiseksi toteutettu hyvin yksinkertaisesti ja vailla minkäänlaista syötteen oikeellisuuden tarkistusta tai syötetiedostojen hallinnointia siitä syystä, että työkalu on suunniteltu osaksi laajempaa työkalukokonaisuutta jonka muiden osien kanssa kommunikointiin käytettäviä rajapintoja ei ole vielä määritelty valmiiksi. Osittain samasta syystä työkalu ei vielä sisäläl toiminnallisuutta tulosten viemiseen tiedostoon tai tietokantaan (osin tämä johtuu myös käytettävissä olevan työajan priorisoimisesta työkalun ydintoimintojen hiomiseen).

Toinen paketti koostuu viidestä luokasta, joista Hahmojako muodostaa ohjelman ytimen ja ohjaa sekä tietorakenteiden että algoritmien toimintaa ja koordinoi niiden välistä kommunikaatiota. Kuhunkin Hahmojako-olioon liittyy yksi Sopivuusmatriisi-olio joka määrittelee algoritmien käyttämien syötetietojen säilyttämiseen ja käsittelyyn liittyvän toiminnallisuuden ja yksi Tulosluettelo-olio, joka huolehtii algoritmien laskmien tulosten hallinnoinnista. Sopivuusmatriisi sisältää myös kokoelman pelaaja- ja hahmokohtaisia Ehdokasluettelo-olioita, jotka sisältävät järjestetyn luettelon tietyn hahmon tai pelaajan kanssa yhteensopivista hahmoista tai pelaajista ja joita käytetään suoraan hahmojakojen laskentaan kahdessa kolmesta ratkaisualgoritmista. Kukin Tulosluettelo-olio – joita voi liittyä useita samaan Hahmojako-olioon – puolestaan toimii säilytyspaikkana kaikille yhden algoritmin laskentakerran laskemille tuloksille ja niihin liittyvälle metadatalle, jotka tallennetaan Tulos-olioon. Yksi Tulos-olio sisältää aina yhden lasketun hahmojaon (sekä siihen liittyvät metatiedot), joita saattaa yhden algoritmin ajon yhteydessä syntyä kymmeniä tuhansia, mutta joista Tulosluetteloon tallennetaan käytännöllisyyssyistä vain rajattu määrä. Tulos-olioiden lajittelussa ja vertailussa niiden vertailtavana ominaisuutena käytetään kaikista hahmo-pelaaja-pareista laskettua yhteensopivuuden keskiarvoa, jota voidaan pitää hahmojako-ongelman tapauksessa yleisesti ratkaisun optimaalisuuden mittana.

Kolmas paketti sisältää kolmen työkalun käyttämän laskenta-algoritmin toiminnallisuuden, joista kukin on toteutettu omana luokkanaan. Kukin näistä algoritmeista toimii ja käyttää Sopivuusmatriisin sisältämiä tietoja hieman eri tavalla, mutta kaikki algoritmit palauttavat tuloksensa vakiomuotoisena Tulosluettelo-olioon tallennettuna Tulos-olioiden joukkona.

### Luokkakaavio
Alla oleva luokkakaavio sisältää täydellisen luettelon sovelluksen kaikkien luokkien kaikista luokkamuuttujista ja metodeista, dokumentaation kattavuuden vuoksi ja hahmottamisen helpottamiseksi mukaan lukien myös yksinkertaiset set- ja get-metodit. Luokkien väliset viivat kuvaavat niiden välistä tiedonkulkua.

![LARPCaster-työkalun luokkakaavio](https://github.com/vmarttil/larp-caster/blob/master/dokumentaatio/kuvat/LARPCaster_luokkakaavio_2.png)

## Algoritmien toiminta
Seuraavissa käsitellään lyhyesti kunkin algoritmin toimintalogiikka ja niihin tehdyt optimoinnit.

### Galen-Shapleyn algoritmi
Galen-Shapleyn algoritmi on ajassa O(n²) toimiva ratkaisualgoritmi ns. "vakaiden avioliittojen ongelmalle" (Stable Marriage Problem), jossa pyritään löytämään _vakaat parit_ kahden yhtä suuren joukon (alkuperäisessä ongelmassa miesten ja naisten) jäsenten välille näiden esittämien preferenssien perusteella. Vakailla pareilla tarkoitetaan tämän ongelman yhteydessä paria, jonka kummallekin osapuolelle ei löydy toista mieluisampaa kumppania (pari voi olla epäsymmetrinen siten, että toiselle osapuolelle on olemassa jokin toinen mieluisampi kumppani, mutta toiselle ei). Koska hahmojaossa on kyse aivan samoin kahden erillisen ryhmän (pelaajat ja hahmot) jäsenten yhdistämisestä siten, että kukin pari on mahdollisimman sopiva toisilleen, on hahmonjako-ongelma muotoiltavissa vakaiden avioliittojen ongelmaksi. 

Pääpiirteissään algoritmi toimii siten, että se käy läpi kunkin aktiivisen eli kosivan osapuolen jäsenen ehdokaslistja järjestyksessä. Kunkin aktiivisen osapuolen jäsenen kohdalla se valitsee laskevaan sopivuusjärjestykseen järjestetystä ehdokaslistasta ensimmäisen ehdokkaan, jota kyseinen hahmo tai pelaaja ei vielä ole kosinut ja kosii tätä, eli tarkistaa onko ehdokas paritettu jo jollekin muulle hahmolle tai pelaajalle. Jos ei ole, algoritmi parittaa kosineen ja kositun hahmon ja pelaajan toisilleen. Jos ehdokas on jo varattu, tarkistetaan onko uusi kosija sopivampi kuin vanha pari; jos on, aiempi paritus puretaan ja ehdokas paritetaan uudelle kosijalle. Kun tätä toistetaan riittän monta kierrosta, päädytään lopulta tasapainotilaan, jossa millekään parille ei ole enää sopivampaa vaihtoehtoa.  

Koska Galen-Shapleyn algoritmi löytää lähtökohtaisesti yhden useasta mahdollisesta vakaasta pariutuksesta ja hahmojaon tapauksessa on hyödyllistä jos käytössä on useita vaihtoehtoja (lopullisia päätöksiä tehdessä huomioon on otettava myös vaikeasti operationalisoitavia seikkoja joita algoritmi ei kykene huomioimaan), on algoritmiin tässä toteutuksessa lisätty joitakin optimointeja jotka pyrkivät tuottamaan järkevän määrän (20-100) mahdollisimman optimaalista ratkaisua. Koska Galen-Shapleyn algoritmi on epäsymmetrinen "kosivan" ja "kosittavan" osapuolen suhteen – algoritmi tuottaa ratkaisun, joka on optimaalinen nimenomaan kosivan osapuolen suhteen – ensimmäinen luonnollinen ratkaisu oli toteuttaa algoritmi erikseen molempiin suuntiin, mikä on tässä toteutuksessa tehty erikseen ajettavina algoritmeina. 

Toinen optimointikeino useiden vaihtoehtoisten mutta mahdollisimman hyvin yhteensopivien ratkaisujen löytämiseksi on hyödyntää sitä seikkaa, että koska yhteensopivuusprosentit ilmoitetaan kokonaisluvun tarkkudella, usein tietyn hahmon tai pelaajan ehdokaslista sisältää useampia yhtä sopivia ehdokkaita joiden keskinäinen järjestys listalla on sattuman tulosta. Tätä seikkaa on hyödynnetty siten, että algoritmi lasketaan useaan kertaan, siten että välissä poistetaan aiemmassa laskennassa käytetty ehdokas jolla on yhtä sopiva kilpailija. Koska tästä seuraavien ehdokaslistavarianttien yhdistelmien määrä nousee eksponentiaalisesti, johtaen aikavaativuuden radikaaliin kasvuun tapauksissa joissa rinnakkaisuutta on paljon, on laskettavia variaatioita rajoitettu ensinnäkin siten, että useat samanarvoiset ehdokkaat otetaan huomioon vain silloin kuin ne ovat hahmon tai pelaajan ehdokaslistan kärjessä ja toiseksi siten, että käyttäjä voi määrittää rajan sille, kuinka "syvälle" näitä variaatioita lasketaan, eli käytännössä kuinka monesta ehdokaslistasta kerrallaan voi olla käytössä vaihtoehtoinen versio. Näin aikavaativuus saadan pudotettua luokasta O(2^n) jossa n on pelaajien määrä, luokkaan O(2^k), jossa k on valittu enimmäissyvyys (usein välillä 2-5). Tästä huolimatta variaatioiden laskeminen tuottaa usein epäkäytännöllisen suuren määrän vaihtoehtoisia tuloksia, joten tähän algoritmiin on lisäksi toteutettu ykäyttäjän määritettävissä oleva yläraja laskettavien variaatioiden määrälle (oletusarvo 50 000). Tämä tarkoittae, että hiemankaan suurempien aineistojen kanssa algoritmi ei välttämätä löydä kaikkia optimaalisimpia ratkaisuja.   

### Kuhnin-Munkresin algoritmi eli nk. unkarilainen algoritmi
Unkarilainen eli Kuhnin-Munkresin algoritmi on nk. kohdistus- tai osoitusongelman (assignment problem) ratkaisumenetelmä, joka ratkaisee ongelman polynomisessa ajassa. Kuten vakaiden avioliittojenkin ongelmassa, kohdistusongelmassa on kyse kahden erillisen joukon jäsenten yhdistämisestä tai kohdistamisesta toisiinsa siten, että kullekin yhdistelmälle määriteltyjen kustannusten kokonaissumma on mahdollisimman pieni. Klassinen esimerkki ongelmasta koostuu joukosta tehtäviä töitä ja joukosta työntekijöitä, joista kullakin on oma hintansa kullekin työlle. Ongelman ratkaisu edellyttää, että kullekin työntekijälle osoitetaan yksi työ ja kunkin työn tekee vain yksi työntekijä siten, että kokonaiskustannus on mahdollisimman pieni. Ongelman ratkaiseminen raa'alla laskentavoimalla käymällä kaikki yhdistelmät läpi (kts. peruuttava haku alla) ja valitsemalla niistä edullisin on aikavaativuudeltaan O(n!) eli eksponentiaalinen, joten algoritmin tuoma etu on huomattava.

Kuhnin-Munkresin algoritmi perustuu yhteensopivuusmatriisin muuntamiseen kustannusmatriisiksi, joka tässä toteutuksessa tapahtuu yksinkertaisesti vähentämällä yhteensopivuusmatriisin arvot arvosta 100, kuitenkin siten, että määritetyn minimiyhteensopivuusrajan (jota huonompia vaihtoehtoja ei siis haluta mukaan tulokseen) alittavien vaihtoehtojen kustannukseksi tulee 100. Seuraavaksi tätä kustannusmatriisia muokataan vähentämällä ensin jokaisen rivin kaikista soluista rivin pienin arvo ja jokaisen sarakkeen solusta sarakkeen pienin arvo, jolloin jokaisella rivillä ja jokaisessa sarakkeessa on vähintään yksi arvo 0, joka kuvaa optimaalista hahmon ja pelaajan yhdistelmää. Tämän jälkeen tarkistetaan, löytyykö matriisista ratkaisua, jossa jokaisella rivillä on nolla eri sarakkeessa kuin millään muulla rivillä. Jos näin ei ole, jatketaan matriisin muokkaamista tiettyjen sääntöjen perusteella siten, että nollien määrä lisääntyy, mutta suhteelliset kustannukset pysyvät edelleen relevantein osin samoina. (Tämä tapahtuu noudattamalla mm. tässä ![Wikipedia-artikkelissa](https://en.wikipedia.org/wiki/Hungarian_algorithm) esitettyä proseduuria – monivaiheisen proseduurin toistaminen tässä ei ole järkevää). 

Kuhnin-Munkresin algoritmi tuottaa tuloksenaan kustannusmatriisin, jonka soluissa olevat nollat muodostavat ainakin yhden ratkaisun ongelmaan. Tilanteet, joissa ongelmalle on yksiselitteinen optimaalinen ratkaisu ovat selkeitä, sillä ratkaisu on luettavissa suoraan matriisissa olevista nollista, joita on tasan yksi jokaisella rivillä ja jokaisessa sarakkeessa. Hahmojako-ongelmassa syötteenä toimivalla aineistolla on kuitenkin tyypillistä, että algoritmi tuottaa kustannusmatriisin, jossa on useita optimaalisia ratkaisuja, välillä huomattavankin monta, mikä muodostaa käytännössä kuningatarten shakkilaudalle asettelemista muistuttavan ongelman. Koska hahmojako-ongelman tapauksessa ei ole tarpeen löytää kaikkia ratkaisuja vaan ainoastaan kohtuullinen määrä (20–100) erilaisia optimiratkaisuja, ja kaikki ratkaisut ovat jo määritelmällisesti optimaalisia, käytetään tässä toteutuksessa useiden mahdollisten ratkaisujen läpikäymiseen ja löytämiseen yksinkertaista peruuttavaa hakua kahdeksan kuningattaren ongelman ratkaisun tapaan. Suuria ja runsaasti optimiratkaisuja tarjoavia aineistoja varten peruuttavaan algoritmiin on liitetty sekä hakuaikaan että tulosten määrään perustuvat katkaisuehdot, joiden arvot ovat käyttäjän määritettävissä.   

### Peruuttava etsintä
Peruuttava etsintä on perinteinen raakaan laskentaan perustuva tapa ratkaista kohdistamis- tai osoittamisongelman kaltaisia ongelmia. Sen pahimman tapauksen aikavaativuus on O(n^n), joten sellaisenaan se ei sovellu yhtään suurempien aineistojen läpikäyntiin kokonaisuudesaan. Koska hahmojako-ongelman tapauksessa ei kuitenkaan ole, kuten todettu, tarpeen löytää kaikkia mahdollisia ratkaisuja vaan ainoastaan kohtuullisen kokoinen joukko suurimman yhteensopivuuden ratkaisuja ja hakua on mahollista rajata eri tavoin, on mahdollista rakentaa peruuttavaan etsintään perustuva käyttökelpoinen ratkaisualgoritmi tai heuristiikka. Päämääränä tässä toteutetussa ratkaisussa on se, että peruuttava haku toteutetaan useaan kertaan eri parametreillä siten, että tulosten joukkoon saadaan osumaan kokonaisuudessaan laskettavissa oleva määrä yhteensopivuudeltaan optimaalisia tuloksia.

Tässä toteutuksessa peruuttavaan etsintään perustuva algoritmi on toteutettu hyödyntäen minimisopivuuden käsitettä siten, että peruuttava etsintä suoritetaan hahmojen pelaajaehdokkaille useaan kertaan käyttäen ehdokaslistoja, jotka on muodostettu käyttäen kerta kerralta pienenevää minimisopivuuden rajaa. Tämä tarkoittaa sitä, että ensimmäisellä hakukierroksella ehdokaslistat sisältävät vain ne pelaajaehdokkaat, joiden yhteensopivuus kyseisen hahmon tkanssa on 100%, eli tällä hakukierroksella ei käytännössä koskaan tehdä yhtään hakua. Seuraavalla kierroksella minimisopivuuden arvoa lasketaan viidellä prosentilla, eli mukana ovat kaikkien hahmojen pelaajaehdokkaat, joiden yhteensopivuus on vähintään 95% ja niin edelleen. Koska käytännössä eri hahmojen ehdokasprofiilit ovat hyvin epätasaisia, mikä johtaisi siihen, että yhteensopivuusrajan pitäisi laskea huomattavan alas, ennen kuin heikoimmin yhteensopivien hahmojen ehdokaslistalla on yhtään ehdokasta, kun taas tässä vaiheessa paremmin pelaajen kanssa yhteensopivien hahmojen listalla voi tässä vaiheessa olla jo niin paljon ehdokkaita, että kaikki vaihtoehtoja ei ole mahdollista käydä läpi. Tämän ongelman ratkaisemiseksi algoritmissa on määritetty myös sopivuusrajaan sidottu ehdokkaiden vähimmäismäärä joka kasvaa yhdellä jokaista yhteensopivuusrajan viiden prosentin laskua kohden. Tällä tavalla ehdokkaiden määrä eri hahmojen ehdokaslistoissa saadaan kasvamaan mahdollisimman tasaisesti. Optimaalisessa tilanteessa ensimmäinen peruuttava haku joka ylipäänsä lasketaan, tuottaa vähemmän ehdokkaita kuin algoritmin tulosten määrään perustuva katkaisuraja (oletusarvona 50 000), jolloin tiedetään varmasti, että tulosjoukko sisältää parhaat tulokset, koska vain yhteensopivuudeltaan parempia ehdokkaita käyttäen saadut tulokset ovat määritelmällisesti parempia kuin ne tulokset, joissa on mukana myös matalamman yhteensopivuuden ehdokkaita. Joissain tapauksissa kutenkin jo ensimmäinen tuloksia löytävä etsintäkierros tuottaa yli raja-arvon menevän määrän tuloksia, jolloin ei ole enää varmaa, että tulosjoukossa on mukana kaikkein yhteensopivimmat tulokset.

## Puutteet ja parannusehdotukset
Galen-Shapleyn algoritmista voisi olla joitain tilanteita varten hyvä lisätä myös versio, joka laskee tulokset molempiin suuntiin saman laskennan sisällä ja antaa yhdistetyn vastausjoukon.

Peruuttavasta hausta voisi olla järkevää sisällyttää myös optimoimaton versio, jossa haun voi toteuttaa suoraan halutulla minimisopivuustasolla ilman että se yrittää laskea ensin korkeamman yhteensopivuuden tuloksia, sillä tilanteessa jossa ratkaisuja tiedetään olevan löydettävissä vain matalammilla yhteensopivuustasoilla, korkean yhteensopivuuden ratkaisujen yrittäminen ensin hukkaa vain aikaa.

Olisi hyödyllistä keksiä parempi ratkaisu optimaalisimpien Kuhnin-Munkresin algoritmin laskemien tulosten valintaan, sillä tyypillisellä käytödatalla algoritmi päätyy useimmiten tilanteeseen jossa mahdollisia ratkaisuja on algoritmin jäljiltä huomattava määrä.


## Lähteet

"Assignment problem". 2019. Wikipedia-artikkeli. Saatavissa osoitteesta: https://en.wikipedia.org/wiki/Assignment_problem. 

Dickerson, John P. "Stable Matching". Luentomateriaali. Carnegie Mellon University. Saatavissa osoitteesta: http://www.cs.cmu.edu/~arielpro/15896s16/slides/896s16-16.pdf.

Gale D. & Shapley L.S. 1962. "College Admissions and the Stability of Marriage". Artikkeli. American Mathematical Monthly, Vol. 69., s. 9–15. Saatavissa osoitteesta: http://www.eecs.harvard.edu/cs286r/courses/fall09/papers/galeshapley.pdf.

Osipenko, Alexander.2019. "Gale–Shapley algorithm simply explained". Artikkeli. Towards Data Science. Saatavissa osoitteesta: https://towardsdatascience.com/gale-shapley-algorithm-simply-explained-caa344e643c2.

Srinivasan, G. 2009. "Lec-16 Assignment Problem - Hungarian Algorithm". Opetusvideo. Saatavissa osoitteesta: https://www.youtube.com/watch?v=BUGIhEecipE&t=1521s.

"Stable marriage problem". 2019. Wikipedia-artikkeli. Saatavissa osoitteesta: https://en.wikipedia.org/wiki/Stable_marriage_problem.
